# Metodické prvky účetnictví

Zákon o účetnictví vymezuje vedení účetnictví jako soustavu účetních záznamů. Účetním záznamem se rozumí data, která jsou nositeli informací o stavu a pohybu majetku a závazků, vlastního kapitálu, o nákladech, výnosech a výsledku hospodaření. Účetní záznam zahrnuje prakticky veškeré písemnosti,
které s účetnictvím souvisejí, počínaje účetním dokladem, konče výroční zprávou. Jednotlivé účetní záznamy musí na sebe navazovat. Předepisuje to zákon o účetnictví, který stanoví, že obsah účetního záznamu musí být prokázán obsahem jiných průkazných účetních záznamů.

Zápisy do účetních knih se provádí na základě účetních dokladů. Účetní závěrka se sestavuje na základě údajů v účetních knihách.

Nedodržení těchto zásad by mohlo vést k neprůkazným účetním záznamům. Uživatelé musí mít záruky, že se na výstupy z účetnictví mohou spolehnout, že jim jejich využitím nevznikne škoda z důvodu nedoložených, nesprávných informací.

Mezi účetní písemnosti patří zejména účetní doklady, účetní knihy, účetní závěrky a výroční zprávy, vnitropodnikové směrnice, jiné účetní písemnosti (účtový rozvrh, výpis z OR).

## Členění účetních dokladů

1. podle druhů
    * **faktury vystavené** - vyúčtování odběrateli
    * **faktury přijaté** - vyúčtování od dodavatele účetní jednotce tím vzniká povinnosti zaplatit dodavateli
    * **příjmové pokladní doklady** - používají se u plateb za hotové, vypisujeme je dvakrát
    * **výdajové pokladní doklady** - používají se u plateb za hotové
    * **bankovní výpisy** - informují účetní jednotku o pohybu peněz na bankovním účtě * **interní doklady** - slouží pro zaúčtování hospodářských operací uvnitř podniku, jsou to např.:
        * **příjemky** - příjem zásob materiálu, zboží na sklad
        * **výdejky** - výdej zásob materiálu za skladu do výroby, výdej zboží ze skladu
        * **výplatní listina** - pro zaúčtování mezd zaměstnanců
2. podle počtu dokumentovaných účetních případů
   * **jednotlivé** - dokumentují 1 hospodářskou operaci
   * **sběrné** - shrnují více účetních dokladů zachycujících stejnorodé hospodářské operace do nového dokladu, aby mohly být zaúčtovány jednou položkou
3. podle místa vzniku:
   * **vnější** (externí) - mají vztah k okolí podniku, veškeré doklady, kdy účastníkem účetního případu je někdo z okolí účetní jednotky
   * **vnitřní** (interní) - mají vztah k účetním případům, které se uskutečnily pouze uvnitř podniku

## Druhy daňových dokladů

* **běžný daňový doklad** - bývá to zpravidla faktura, která má předepsané náležitosti
* **zjednodušený daňový doklad** - je ho možno vystavit pouze v případě nákupu za hotové, popř.prostřednictvím platební karty nebo šekem do 10 000 Kč, pokud chce odběratel uplatnit pro účely odpočtu daně na vstupu, musí doplnit údaje o vlastní firmě a samotné dani.
* **daňové dobropisy a vrubopisy** - vystavují se při dodatečném snížení či zvýšení ceny, na jejich základě pak kupující uplatní zvýšení či snížení odpočtu daně, musí se zde uvádět číslo původního daňového dokladu
* **ostatní daňové doklady** - vystavují se zejména v případě zdanitelných plnění pro účely nesouvisející s podnikáním, např. osobní spotřeba plátce, darování, daňovým dokladem může být i **splátkový kalendář** - u smluv o finančním lesingu nebo jiných nájemních smluv

## Účetní a daňové doklady

Zákon o účetnictví ukládá účtovat na základě účetních dokladů. Musí to být průkazný účetní záznam s určitými povinnými náležitostmi. Může mít písemnou nebo technickou formu. Účetnictví vedené na podkladě pravdivých, přesných a včasných dokladů zachycuje průběh hospodářských činností v souladu se skutečností. V účetních dokladech se zaznamenávají:

1. hospodářské operace, které působí na změny v majetkových složkách, závazcích, vlastním kapitálu, nákladech a výnosech účetní jednotky.
2. účetní operace, které vyplývají z techniky účetních zápisů

V souvislosti s DPH se vystavují daňové doklady. Daňový doklad má zákonem o DPH předepsané náležitosti, které jsou obsahově širší než vyžadované náležitosti účetního dokladu. Daňovým dokladem je deklarován vznik daňové povinnosti v určitém čase a výši. Vznik daňové povinnosti je signálem pro vystavení daňového dokladu s následnou povinností odvést daň finančnímu úřadu. Na druhé straně odběratel (plátce daně), v jehož prospěch se uskutečňuje zdanitelné plnění, může uplatnit nárok na odpočet daně pouze na základě daňového dokladu. Daňový doklad se vystavuje nejdříve dnem uskutečnění zdanitelného plnění, nejpozději do 15 dnů od tohoto dne.

## Náležitosti dokladů

### Náležitosti účetního dokladu
1. označení účetního dokladu-všechny doklady musí být označeny způsobem zabezpečujícím vazbu mezi jednotlivými doklady a účetními zápisy v účetních knihách, je to jednou z podmínek průkaznosti účetnictví, dále se musí označovat tak, aby bylo zřejmé, že jsou kompletní
2. obsah účetního případu a označení jeho účastníků
3. peněžní částku nebo údaje o cené za měrnou jednotku a vyjádření množství
4. okamžik vyhotovení účetního dokladu
5. okamžik uskutečnění účetního případu, není-li shodné s okamžikem vyhotovení účetního
dokladu
6. podpisový záznam osoby odpovědné za účetní případ a osoby odpovědné za jeho zaúčtování
    * Osoba odpovědná za účetní případ by měla garantovat věcnou správnost účetního případu.
    * Osoba odpovědná za zaúčtování účetního případu by měla přezkoušet doklad z formálního hlediska a odpovídá za to, že účetní případ je zaúčtován v souladu s účetními předpisy.

## Náležitosti běžného daňového dokladu

1. přesné označení kupujícího i prodávajícího (včetně DIČ)
2. evidenční číslo dokladu
3. datum vystavení dokladu
4. datum uskutečnění zdanitelného plnění
5. rozsah a předmět zdanitelného plnění (přesné označení zboží či služby)
6. údaje rozhodné pro stanovení daně (výši ceny bez daně, sazbu daně, výši daně celkem)

### Náležitosti zjednodušeného daňového dokladu
Stejné jako u běžného, jen nemusí obsahovat údaje o kupujícím, datum vystavení dokladu, výši ceny bez daně a výši daně.

### Náležitosti daňových dobropisů a vrubopisů
Stejné jako u běžného, jen místo ceny bez daně se zde uvádí rozdíl mezi původní a sníženou cenou.

### Náležitosti ostatních daňových dokladů
Stejné jako u běžného, jen se místo identifikace plátce uvádí účel použití.

## Oběh účetních dokladů

Proces oběhu účetního dokladu od jeho vystavení nebo obdržení až po archivaci neprobíhá ve všech účetních jednotkách stejně. Záleží na organizačním uspořádání účetní jednotky. V účetní jednotce, kde je složitá organizační struktura podniku je nutné stanovi pravidla oběhu účetních dokladů. Vytváří se vnitropodniková směrnice, která spočívá v zajištění plynulého pohybu dokladů vrámci účetní jednotky od okamžiku vyhotovení nebo přijetí dokladů, přes jejich ověření, zaúčtování až po archivaci.

### Charakteristika jednotlivých fází oběhu

1. **Přezkoušení správnosti** - Je to kontrola účetního dokladu z hlediska věcné a formální stránky:
   * **Věcná stránka** - týká se prověření správnosti údajů na účetním dokladu a přípustnosti účetního případu, kterého se doklad týká, součástí je i početní kontrola, která má ověřit správnost výpočtů, které jsou v účetním dokladu provedeny
   * **Formální stránka** - zaměřuje se na ověření úplnosti náležitostí účetního dokladu
2. **Připrava k zaúčtování**
   * **třídění dokladů** - rozdělení dokladů podle stanoveného hlediska, zpravidla podle druhu, případně ještě podrobněji
   * **označování dokladů** - přidělené určitého číselného označení
   * **evidence** - zápis dokladů do pomocných účetních knih
   * **určení účtovacího předpisu** - představuje stanovení účtů a jejich stran, na kterých bude doklad zaúčtován včetně uvedení peněžních částek, účtovací předpis se zapíše do předtisku na účetní doklad nebo na samostatný lístek, který se připojí k dokladu
3. **Zaúčtování dokladů** - Učetní zápisy v účetních knihách, poznámka o zaúčtování-datum a podpis.
4. **Úschova dokladů** - Účetní doklady jsou důležitým průkazným materiálem, a proto musí být pečlivě uschovány, aby je bylo možno použít při kontrole a při objasnění později vzniklých nesrovnalostí. Podnikatel je povinen uschovat veškeré účetní písemnosti po dobu stanovenou Ihůtami podle zákona o účetnictví (5 let). Po uplynutí doby stanovené pro archivování dochází k vyřazení účetních dokladů (skartaci).

### Opravy v účetních dokladech

Nesmějí vést k porušení úplnosti, průkaznosti a správnosti. Po provedení opravy musí být zřejmé, čeho se týká a kdo jí provedl. Praxe používá několik možností oprav:
* přeškrtnutí chybného údaje tenkou čarou tak, aby byla zajištěna čitelnost původního záznamu, přičemž se uvede nad ní správný údaj s datem opravy a podpisem opravujícího.
* vyhotovení nového účetního dokladu místo nesprávného
* vyhotovení vnitřního účetního dokladu na opravu přičemž musí být zřejmé, který původní účetní doklad byl opravován

### Vyhotovování účetních dokladů

Účetní doklady se vyhotovují prostředky, které zaručují **trvalost záznamů**, např. propisovacím perem, psacím strojem, na počítači. Doklady, které nemají předepsaný obsah nebo nejsou správně vyplněny, nejsou považovány za průkazné.


## Účetní zápisy v účetních knihách

- Účetní případy se zaznamenávají účetními zápisy do účetních knih
- účtuje se:
  * vdeníku - účetníc zápisy jsou uspořádány z časového hlediska (chronologicky)
  * v hlavní knize - účetních zápisy jsou uspořádány z věcného hlediska (systematicky)
  * v knihách AE - účetních zápisy hlavní knihy jsou podrobně rozváděny

### Deník
- význam spočívá ve schopnosti prokázat úplnost účetnictví uce jednotky - obsahuje všechny uce případy týkající se uce období
- každý uce případ je zaznamenáván samostatně

### Hlavní kniha
- zahrnuje soubor všech syntetických účtů, které uce jednotka používá
- musí obsahovat min.:
  * zůstatky účtů ke dni, k němuž se otevírá hlavní kniha
  * souhrnné obraty MD a D účtů, nejvýše za kalendářní měsíc
  * zůstatky účtů ke dni, kterému se sestavuje uce závěrka
- součástí jsou i podrozvahové účty, na kterých se účtuje zejména o majetku, který uce jednotka používá, ale nevlastní (př. najatý majetek, zásoby přijaté do úschovy), na podrozvahových účtech se účtuje obvykle jednoduchým zápisem (pouze na jeden účet)
- uce jednotky s uce ve zjednodušeném rozsahu mohou spojit účtování v deníku s účtováním v hlavní knize do jedné evidence (tzv. americký deník)

### Knihy analytické evidence
- zaměřují se na různé oblasti uce, zejména:
  * inventární karta DHM a DNM
  * kniha zásob (skladní karta)
  * pokladní kniha
  * kniha pohledávek a závazků (kniha FV a FP)...
